[
  {
    "id": 3,
    "text": "Ympäristö- ja luontoarvoista voidaan joustaa, jos siten voidaan luoda työpaikkoja.",
    "type": "Likert-5",
    "answers": [
      "Minäköhän vuonna etenemme siihen, ettei vaalikoneissa enää ole näin muotoiltuja kysymyksiä? Yhteiskunnan ja työn rakennemuutoksen pitää edetä jatkuvasti siihen suuntaan, että työpaikat pikemminkin auttavat vähentämään ympäristörasitusta (esim. uudet teknologiat) tai ovat sen kannalta neutraaleja ja tuottavat hyvinvointia tai hyötyä muulla tavoin. Toisaalta kysymys ei ole niin yksinkertainen kuin miltä näyttää: esimerkiksi tiettyä kaivosta voi olla mahdollista sekä vastustaa (luonnonympäristön akuutti tuho) että puolustaa (sähköautojen ja muiden vähäpäästöisten ratkaisujen raaka-aineiden saanti) ympäristöperustein. Politiikkahan usein on kompromissien taidetta, ja hyötyjen ja haittojen arvioiminen ei ole aina yksinkertaista. Teollisuus on jo muuttanut näkyvää agendaansa siihen suuntaan, että ainoa mahdollinen tulevaisuus on pyrkiä ympäristön kannalta yhä kestävämpiin ratkaisuihin. Tekojakin on jo nähty: tällä tiellä on hyvä jatkaa, ja kansalaisten tulee vahtia, että näin myös jatketaan.",
      "Hankala kysymys. Kummastakaan ei voida joustaa, mutta ajattelen niin, että jos työllisyys lisääntyy ja jos pystytään luomaan uusia työpaikkoja ja talouskasvua, voimme sitten heti panostaa ympäristö- ja luontoarvoihin, jotka ovat minulle erittäin tärkeitä. Ensin pitää olla taloudellisia mahdollisuuksia ympäristö- ja luontoarvojen vaalimiseen. Työpaikat / työllisyys ovat erittäin tärkeitä ihmisten toimeentulolle sekä fyysiselle ja henkiselle jaksamiselle, kuten ympäristö- ja luontoarvotkin ovat. On myös tärkeää, että näitä asioita ei aseteta vastakkain, vaan molempia pyritään edistämään parhaalla mahdollisella tavalla.Näin olen valtuustossa tehnytkin ja tulen tekemään seuraavalla valtuustokaudella, jos saan jatkokauden kuntalaisilta.Nimenomaan ympäristö-ja luonto-ja ilmastoasioihin panostamalla luodaan uusia, kestäviä työpaikkoja.Ympäristökysymyksiä ei voi eikä tule asettaa vastakkain taloudellisten arvojen kanssa.Ympäristö - ja luontoarvoihin panostamalla luodaan myös uusia työpaikkoja.",
      "Meillä ei voi olla hyvinvoivaa taloutta ja työpaikkoja, jos planeettamme on elinkelvoton.\n\nYmpäristö- ja ilmastotoimia ja työpaikkoja ei tarvitse asettaa vastakkain. Kestävä ilmastopolitiikka lisää työtä ja parantaa Suomen kilpailukykyä globaaleilla markkinoilla. Esimerkiksi kestävän liikenteen investoinnit synnyttävät työpaikkoja koko Suomeen ja energiaremontit tarvitsevat tekijöitä. OECD on arvioinut, että ilmastotoimilla luodaan enemmän työpaikkoja kuin niiden vuoksi poistuu. Maissa, joissa on tiukka ympäristölainsäädäntö, on tutkitusti myös kilpailukykyisempi teollisuus.\n\nSuomalainen elinkeinoelämä on nähnyt, että on tärkeää olla etujoukoissa. Jotta suomalainen teollisuus ja yritystoiminta pärjää tulevaisuuden, tulee meidän siirtyä koronan jälkeiseen aikaan vihreän talouden edelläkävijöinä, ei perässähiihtäjinä. Samalla on selvää, että kun uutta liiketoimintaa syntyy, niin vanhaa poistuu. Ihmisiä on tuettava siirtymätuilla sekä uudelleen- ja täydennyskoulutuksen mahdollisuuksilla.\n",
      "Iisalmen tulee uusien työpaikkojen luomisessa ottaa huomioon ja edistää uusiutuvan energian sekä ilmastoteknologian tuomia mahdollisuuksia, jotta asetettuihin ilmasto-ohjelmatavoitteisiin päästään. Iisalmi on pieni kunta ja täällä ei ole varaa saastuttaa ympäristöä haitallisilla työllisyyshankkeilla. Meillä on vain yksi Iisalmi, josta meidän täytyy pitää huolta omalta osaltamme.  \n\nTalouskasvusta ja työllisyydestä täytyy kuitenkin pitää kiinni sekä tukea yrityksien perustamista ja kasvuedellytyksiä. Tähän voidaan vaikuttaa hyvillä kaavoitus- ja väyläratkaisuilla, tarjoamalla riittävää teknologiaa ja houkuttelemalla osaavaa työvoimaa. Ympäristön kehittämiseen hiilineutraalimmaksi tulisi saada valtion ja EU:n taholta jonkinlaisia kompensaatioita, jotta päästään vähäpäästöiseen teollisuuteen, autoiluun ja toimivaan joukkoliikenteeseen myös harvaan asutuilla kunnilla. Kuivaturpeen käyttö esim. maataloudessa on jatkossakin sallittua. Ekologinen ja taloudellinen kestävyys ovat yhtä tärkeitä.",
      "Suomen päästöt ovat 0,14 prosenttia koko maailman päästöistä vuodessa ja samat päästöt Kiinassa tulevat reilusti alle 24 H..\nIntian, muun kaukoidän kohdalla liki samanlainen tilanne, Etelä ja Pohjois- Amerikasta puhumattakaan \nYllä oleva kertoo kaiken oleellisen \n\nTottakai olen huolissani luonnosta ja sen monimuotoisuudesta  ja ilmastosta, ei se ole siitä kiinni etten halua suojella luontoa meillä Suomessa \nUutta teknologiaa tulee koko ajan ja energia tehokkuus parantuu koko ajan, joka on hyvä asia.\nOn kuitenkin typerää ajatella että kansalaisia/ yrityksiä rankaisemalla päästäisiin nopeammin vähempiin hiilipäästöihin, sillä päin vastoin kurjistetaan kansalaisten ja yritysten elämää, ja ne yritykset jotka voivat siirtävät toimintaansa pois Suomesta.\n\nOn hyvin naivia ajatella että n viiden miljoonan asukkaan Suomi taloutensa ja kilpailukykynsä ja kansalaisten ostovoiman kuristamisella pelastaisi maailman ilmaston, ja samalla tuhoaa ja velkaannuttaa itsensä sekä hyvinvointi yhteiskunnan.\n",
      "Innovaatioiden aika ei ole ohi Suomessakaan. Miksi siis unohtaisimme mahdollisuuden innovoida asiat niin, että työpaikkoja voidaan luoda juurikin ympäristö- ja luontoarvoja tukien? Suomessa on paljon älykästä potentiaalia ja tekeviä ihmisiä myös syrjäytyneessä kansakunnan osassa. Moni arvostaa elämää ja sitä ylläpitäviä asioita enemmän kuin pitää työtä itseisarvona. He ovat oikeassa. Moni yhteiskunnan asia täytyy tosin suunnitella uudestaan tai päivittää hiukan parempaan inhimillisempään muotoon. \n\nMuutos voi pelottaa, mutta se ei aina ole pahasta silloin kun voimme luottaa toisiimme ja meillä on yhteiset tavoitteet. Työtä täällä kyllä riittää, täytyy vaan olla valmis tekemään ja tehdä, vaikka muita ei kiinnostaisi. Ongelma on toki toimeentulon ja nimenomaan rahan kanssa tietenkin aina ollut eri osapuolien asenteet, puutteellisuuden tunne, vauhtisokeus, ahneus, ymmärtämättömyys, osaamattomuus tai hankala byrokratiaviidakko. Tai miksei kaikki samaan aikaan. Harva juttu on täydellistä. ",
      "Vastasin \"jokseenkin samaa mieltä\", koska kysymys oli liian laaja.\n\n1. Ilmastonmuutos. Se tapahtuu koko ajan. Olen itse ollut adminina ja perustajajäsenenä nettisivustolla, joka keskittyi ilmastonmuutokseen. Itse olen tutkinut ja opiskellut puolueettomasti ilmastonmuutosta 90-luvulta asti. Nyt suorastaan hävettää jotkut asiat, joita sinisilmäisenä julistin.\n\nIhmiset relatkaa. Nämä merkit (joita vastaukseen on käytössä) eivät riitä asiaa avaamaan. Lopettakaa kuitenkin koko vihervassareiden aiheuttama panikointi. Se on järjetöntä.\n\nIlmasto muuttuu. Siihen on satoja syitä – ei vain HIILIDIOKSIDI! Tiesitkö, että suurin kasvihuonekaasu on vesihöyry? Tuskin. Koska sitä ei globaalilla tasolla pysty valjastamaan esim. polttomoottoriautoja vastaan.\n\n2. Sitten se merkitsevä: Paikallisella tasolla ympäristöasioissa ei saa joustaa. Ei mitään p**kaa Nurmijärven maaperään tai vesistöön, vaikka sillä muutama uusi työpaikka tulisi. Saadaan niitä uusia yrityksiä ja työpaikkoja Nurmijärvelle muutenkin.",
      "Nämä eivät ole vastakkaisia tavoitteita. Ympäristöarvojen ymmärtäminen luo työpaikkoja, se on huomattu esim. aurinkoenergian osalta. Vedän Vs-Vasemmistoliiton ympäristöjaosta kuudetta vuotta, järjestimme jo keväällä 2016 tilaisuuden aurinkosähkön työllistävästä vaikutuksesta, alustajana Anu Areva Salo Techin aurinkopaneelitehtaalta. Turku kaataa metsiään ja rakentaa viheralueitaan kiireellä täyteen, vaikka ilmastonmuutos edellyttää viheralueiden lisäämistä. Luonnon monimuotoisuus ja ekologia on otettava kaavoituksen ja rakentamisen yhdeksi ohjenuoraksi, nykyään asioita ajatellaan ainoastaan rakennuttajan näkökulmasta. Huomaan tämän jokaisessa rakennus- ja lupalautakunnan kokouksessa. Lautakunta on myös Turun ympäristönsuojeluviranomainen. Olen aina puolustanut luontoarvoja rakentamisessa, esim. kun Turussa lähdettiin Lauttarannan ruoppausmassojen läjitykseen perustuvaan rakennushankkeeseen ilman ympäristövaikutusten arviointia, esitin YVA- menettelyä lautakunnassa, esitys hävisi 11-2.",
      "llmaston lämpötila on ihmiskunnan historiassa kokenut pitkiä kylmiä jaksoja, lämpimiä jaksoja ja taas kylmiä jaksoja. Eli ilmastonmuutos on syklittäistä. Ajatelkaa, että vielä 1970-luvun Suomessa oltiin huolissaan ilmaston kylmenemisestä. Ja nyt ollaan taas huolissaan ilmaston lämpenemisestä. Ilmastomuutosta tarkastellessa pitää tutkia lämpötilojen vaihteluita hyvin pitkiltä tarkastelujaksoilta. Se, että ilmastonmuutosta katsotaan muutamien vuosikymmenien ajalta ei kerro mistään dramaattisesta muutoksesta.  seiden viimeaikaisten tutkimusten mukaan arktinen Huippuvuoret oli 7-8 astetta nykyistä lämpimämpi jääkauden jälkeisellä lämpökaudella 10000-8000 vuotta sitten. Silloin ei ollut tehtaita ja muuta nykyaikaisia saastuttajia ollenkaan. Suomessa harjoitetaan ilmastopropagandaa, jossa ihmisiä pelotellaan ja syyllistetään ilmastonmuutoksen vaikutuksilla. Suomen osuus globaaleista ilmastopäästöistä on promillen luokkaa. Ilmastomuutoksen varjolla halutaan kerätä lisää veroja suomalaisilta.",
      "Parasta on, ettei ristiriitatilannetta synny lainkaan, vaan oikeanlaisella suunnittelulla päästään ratkaisuun, jossa ympäristöystävällisyys kulkee talouskasvun rinnalla. Ympäristön kustannuksella talouskasvu ja työpaikkojen luominen ei ole kannatettavaa terveys- ja ympäristövaikutusten arvioinnin näkökulmasta. Ympäristövaikutusten arviointia tulee tarkastella talouskasvun tukemiseen vaikuttavissa valinnoissa. \n\nLähtökohtaisesti kehityssuuntaus tulee olla ympäristöystävällisissä vaihtoehdoissa ja mahdollisuuksissa. Vastakkainasettelu ei kanna eikä tuota vaikuttavaa lopputulosta. Jos talouskasvu, työpaikat ja ympäristö ovat ristiriidassa, emme ole menossa oikeaan suuntaan. Työpaikkojen kautta nouseva talous on vaikuttavampaa kun rinnalla tehdään oikeita ympäristöystävällisiä ratkaisuja. \n\nTämä vaatii monialaisten asiantuntijoiden osaamisen hyödyntämistä, sujuvaa tiedonkulkua/viestintää sekä avointa yhteistyötä kuin myös kokonaistalouden pitkäntähtäimen suunnitelmallisuutta ja seurantaa."
    ]
  }
]